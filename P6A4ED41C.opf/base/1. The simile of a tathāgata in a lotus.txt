又善男子。譬如天眼之人。觀未敷花見諸花内有如來身結加趺坐。除去萎花便得顯現。如是善男子。佛見衆生如來藏已。欲令開敷爲説經法。除滅煩惱顯現佛性。

善男子。諸佛法爾。若佛出世若不出世。一切衆生如來之藏常住不變。但彼衆生煩惱覆故。如來出世廣爲説法。除滅塵勞淨一切智。善男子。若有菩薩信樂此法。專心修學便得解脱。成等正覺普爲世間施作佛事。

爾時世尊以偈頌曰

譬如萎變花 其花未開敷天眼者觀見 如來身無染除去萎花已 見無礙導師爲斷煩惱故 最勝出世間佛觀衆生類 悉有如來藏無量煩惱覆 猶如穢花纒我爲諸衆生 除滅煩惱故普爲説正法 令速成佛道我已佛眼見
一切衆生身佛藏安隱住 説法令開現

