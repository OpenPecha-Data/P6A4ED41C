復次善男子。譬如淳蜜在巖樹中。無數群蜂圍繞守護。時有一人巧智方便。先除彼蜂乃取其蜜。隨意食用惠及遠近。如是善男子。一切衆生有如來藏。如彼淳蜜在于巖樹。爲諸煩惱之所覆蔽。亦如彼蜜群蜂守護。我以佛眼如實觀之。

以善方便隨應説法。滅除煩惱開佛知見。普爲世間施作佛事。

爾時世尊以偈頌曰

譬如巖樹蜜 無量蜂圍繞巧方便取者 先除彼群蜂衆生如來藏 猶如巖樹蜜結使塵勞纒 如群蜂守護我爲諸衆生 方便説正法滅除煩惱蜂 開發如來藏具足無礙辯 演説甘露法普令成正覺 大悲濟群生

