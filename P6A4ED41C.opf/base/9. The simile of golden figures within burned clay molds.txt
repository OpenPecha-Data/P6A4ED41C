復次善男子。譬如鑄師鑄眞金像。既鑄成已倒置于地。外雖焦黒内像不變。開摸出像金色晃曜。

如是善男子。如來觀察一切衆生。佛藏在身衆相具足。如是觀已廣爲顯説。彼諸衆生得息清涼。以金剛慧搥破煩惱。開淨佛身如出金像。

爾時世尊以偈頌曰

譬如大冶鑄 無量眞金像愚者自外觀 但見焦黒土鑄師量已冷 開摸令質現衆穢既已除 相好畫然顯我以佛眼觀 衆生類如是煩惱淤泥中 皆有如來性授以金剛慧 搥破煩惱摸開發如來藏 如眞金顯現如我所觀察
示語諸菩薩汝等善受持 轉化諸群生

