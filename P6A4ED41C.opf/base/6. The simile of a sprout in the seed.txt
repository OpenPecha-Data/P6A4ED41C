復次善男子。譬如菴羅果内實不壞。種之於地成大樹王。如是善男子。我以佛眼觀諸衆生。如來寶藏在無明殼。猶如果種在於核内。

善男子。彼如來藏清涼無熱。大智慧聚妙寂泥洹。名爲如來應供等正覺。善男子。如來如是觀衆生已。爲菩薩摩訶薩淨佛智故顯現此義。

爾時世尊以偈頌曰

譬如菴羅果 内實不毀壞種之於大地 必成大樹王如來無漏眼 觀一切衆生身内如來藏 如花果中實無明覆佛藏 汝等應信知三昧智具足 一切無能壞是故我説法 開彼如來藏疾成無上道 如果成樹王

