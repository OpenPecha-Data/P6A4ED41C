復次善男子。譬如眞金墮不淨處。隱沒不現經歴年載。眞金不壞而莫能知。

有天眼者語衆人言。此不淨中有眞金寶。汝等出之隨意受用。如是善男子。不淨處者無量煩惱是。眞金寶者如來藏是。有天眼者謂如來是。是故如來廣爲説法。令諸衆生除滅煩惱。悉成正覺施作佛事。

爾時世尊以偈頌曰

如金在不淨 隱沒莫能見天眼者乃見 即以告衆人汝等若出之 洗滌令清淨隨意而受用 親屬悉蒙慶善逝眼如是 觀諸衆生類煩惱淤泥中 如來性不壞隨應而説法 令辦一切事佛性煩惱覆 速除令清淨

