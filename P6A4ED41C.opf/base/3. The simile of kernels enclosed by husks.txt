復次善男子。譬如粳糧未離皮糩。貧愚輕賤謂爲可棄。除蕩既精常爲御用。

如是善男子。我以佛眼觀諸衆生。煩惱糠糩覆蔽如來無量知見。故以方便如應説法。令除煩惱淨一切智。於諸世間爲最正覺。

爾時世尊。以偈頌曰

譬一切粳糧 皮糩未除蕩貧者猶賤之 謂爲可棄物外雖似無用 内實不毀壞除去皮糩已 乃爲王者膳我見衆生類 煩惱隱佛藏爲説除滅法 令得一切智如我如來性 衆生亦復然開化令清淨 速成無上道

